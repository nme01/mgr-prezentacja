1. Slajd tytułowy
======
Dzień dobry Państwu. Nazywam się Jacek Witkowski. Moim promotorem jest Pan Rajmund Kożuszek, a tytuł mojej pracy
to ,,Metody głębokiego uczenia w wybranych problemach klasyfikacji''.

2. Plan prezentacji
======
Na początku prezentacji krótko objaśnię czym są sieci splotowe i jak działają. Następnie przedstawię przeprowadzone
przeze mnie badania i płynące z nich wnioski. Całość zakończę krótkim podsumowaniem.

3. Splot dyskretny
======
Rozpocznę od omówienia pojęcia splotu dyskretnego. Splot dyskretny jest wykorzystywany
w grafice komputerowej do przekształceń obrazu, gdzie obraz źródłowy splatany jest z jądrem splotu, czyli tzw. maską.
By obliczyć wartość piksela w obrazie wyjściowym na piksel nakładana jest maska.
Następnie wartości maski wymnażane są przez odpowiadające im wartości pikseli w obrazie źródłowym,
a na koniec wszystkie iloczyny są ze sobą sumowane. Operacja przeprowadzana jest dla każdego piksela w ten sam sposób.
Wartości maski są na ogół skalowane, tak by ich suma wynosiła 1, czego nie widać na pokazanym przykładzie.

4. Filtr Gaussa
======
Różne jądra splotu pozwalają na uzyskiwanie różnych efektów. To które zaprezentowałem używane jest
przez filtr Gaussa i służy do wygładzania obrazów. Inne jądra pozwalają np. na wyostrzanie obrazów
czy wykrywanie krawędzi.

5. Sieci splotowe
======
Ideą sieci splotowych jest stosowanie wielu różnych jąder splotu na tym samym obrazie. Wartości tych jąder ustalane
są w procesie uczenia sieci, tak by wykrywały cechy pożądane z punktu widzenia klasyfikacji. Zwykle po przeprowadzeniu
operacji splotów powstałe obrazy wynikowe są zmniejszane po to, by zredukować ilość przetwarzanych danych. Na końcu sieci
stosuje się warstwy w pełni połączone tzn. takie, które zawierają neurony połączone ze wszystkimi pikselami w warstwie
poprzedniej.

6. Faza I - Splot
======
Tak więc w pierwszej fazie działania sieci dokonywane są różne operacje splotów, co skutkuje powstaniem kolejnych
obrazów o takiej samej wysokości i szerokości, jak obraz wejściowy. Liczba tych obrazów jest równa liczbie zastosowanych
jąder splotu.

7. Faza II - Próbkowanie
======
Następnie obrazy są zmniejszane, co pozwala na ograniczenie ilości przetwarzanych danych. Istnieje co najmniej kilka
sposobów na przeprowadzenie próbkowania.

8. Faza końcowa
======
Faza pierwsza i druga są wykonywane naprzemiennie, zwykle od kilku do nawet kilkudziesięciu razy. Stąd w końcowych
etapach przetwarzania wstępuje ogromna liczba przetwarzanych obrazów (tzw. map cech). Na końcu wartości wszystkich
pikseli trafiają do wszystkich neuronów warstwy w pełni połączonej. W tym momemncie przetwarzanie odbywa się w taki
sam sposób, jak w zwykłej sieci neuronowej. W warstwach w pełni połączonych istnieje ryzyko wystąpienia zjawiska
zbytniego dopasowania się sieci do danych, czyli przeuczenia.

9. Zwiększanie jakości klasyfikacji
======
Żeby temu zapobiegać stosuje się tzw. regularyzację. Dodatkowym zabiegiem stosowanym w sieciach splotowych jest
lokalna normalizacja odpowiedzi. Jej celem jest zapewnienie, że gdy na każdej mapie cech uwzględnimy pewien obszar
(taki sam na każdej mapie cech), to piksele z tego obszaru będą miały średnią wartość równą 0 i odchylenie standardowe
równe 1. Ludzki aparat wzrokowy również dokonuje takiej normalizacji, co zwizualizowano na obrazku, gdzie pola A i B
mają ten sam kolor.

10. Cel badań
======
Celem przeprowadzonych przeze mnie badań było sprawdzenie jaki wpływ na jakość klasyfikacji ma zastosowanie
regularyzacji i lokalnej normalizacji odpowiedzi. Jako wyznacznik jakości klasyfikacji przyjąłem dokładność, czyli
stosunek liczby obrazków poprawnie sklasyfikowanych do liczby wszystkich obrazków.

11. Dobór wartości hiperparametrów
======
Badane hiperparametry sieci to lambda, która określa intensywność regularyzacji i alfa, która określa intensywność
lokalnej normalizacji odpowiedzi. W badaniu wykorzystano przeszukiwanie kratowe, które polegało na wybraniu
dla każdego z hiperparametrów pewnego zbioru wartości, które mają być sprawdzone, a następnie na zbadaniu
wszystkich możliwych kombinacji wartości lambdy i alfy.

12. Środowisko testowe
======
W swoich badaniach jako zbiór danych wykorzystałem bazę obrazków CIFAR10. Baza zawiera obrazki o rozdzielczości
32x32 piksele. Każdemu obrazkowi przypisana jest jedna z 10 klas (np. kot, pies). Jako platformę programistyczną
wykorzystałem bibliotekę Tensorflow. Jej silnik obliczeniowy napisany został w języku C++, co zapewnia szybkie
działanie. Jednocześnie możliwe jest jej używanie z poziomu języka Python, co zapewnia większą czytelność kodu
i łatwość użycia. Biblioteka jest szeroko stosowana w dziedzinie uczenia maszynowego. Pozwala m.in. na uruchamianie
kodu na wielu procesorach i wielu kartach graficznych.

13. Architektura sieci
======
Wszystkie z badanych przeze mnie sieci wykorzystywały taką samą architekturę. Wyodrębnić w niej można dwa bloki,
w ramach których dokonywano splotu, skalowania i normalizacji. Następnie dane przetwarzane były przez 3 warstwy
w pełni połączone.

14. Eksperyment pierwotny
======
Pierwszy wykonany eksperyment trwał ponad 40 godzin. Jego wyniki były dość zaskakujące. Okazało się, że o ile
odpowiednio dobrany parametr lokalnej normalizacji odpowiedzi poprawia jakość klasyfikacji, o tyle regularyzacja
im mniejszy miała wpływ na uczenie, tym lepsze wyniki osiągała sieć.

15. Interpretacja wyników 1
======
Prawdopodobnym powodem, dla którego regularyzacja pogarszała jakość klasyfikacji, było niewystępowanie przeuczenia
sieci. Żeby sprawdzić czy to negatywne zjawisko rzeczywiście nie występowało, sporządzono wykresy przedstawiające
zależność dokładności klasyfikacji od numeru iteracji uczenia na zbiorach testowym i uczącym.

16. Dokładność sieci na zbiorze testowym i uczącym
======
Na górnym wykresie przedstawiono wyniki dla zbioru testowego, a na dolnym -- dla zbioru uczącego.
Jeśli zjawisko przeuczenia by występowało, wówczas powinniśmy obserwować, że dla zbioru testowego od pewnej iteracji
dokładność zaczyna spadać, a dla zbioru uczącego wciąż rośnie. Tutaj zjawiska tego nie obserwujemy.

17. Badanie ze zwiększoną liczbą iteracji
======
Żeby sztucznie wywołać zjawisko przeuczenia i sprawdzić czy wówczas regularyzacja pomaga postanowiono zwiększyć liczbę
iteracji. Skutkowało to wydłużeniem badania do ponad 64 godzin. Niestety obserwacje były podobne jak w badaniu
poprzednim: regularyzacja pogarszała dokładność klasyfikacji.

18. Dokładność sieci na zbiorze testowym i uczącym
======
Jak widać ponownie nie udało się zaobserwować zjawiska przeuczenia. Przypuszczalnie z tego powodu regularyzacja
przeszkadzała w procesie uczenia sieci.

19. Ograniczony zbiór przykładów uczących
======
Żeby sztucznie wywołać zjawisko przeuczenia sieci postanowiłem spróbować innego sposobu, a mianowicie sześciokrotnie
zmniejszyć zbiór obrazków, na których uczona była sieć. Pozwoliło to na zaobserwowanie, że dla odpowiednio dobranych
wartości hiperparametrów alfa i lambda, dokładność klasyfikacji ulega poprawie.

20. Dokładność sieci na zbiorze testowym i uczącym
======
Sprawdziłem, że w tym badaniu wystąpiło zjawisko przeuczenia sieci. Widać, że dla zbioru testowego (górny slajd)
od pewnego momentu dokładność klasyfikacji ulega pogorszeniu, podczas gdy dla zbioru uczącego ciągle rośnie.

21. Badanie pomocnicze
======
W celu sprawdzenia czy sieć na pewno bierze pod uwagę istotne elementy z punktu widzenia poprawnej klasyfikacji
wykonano badanie pomocnicze. Wyniki tego badania to mapy ciepła, na których im piksel jest ciemniejszy, tym większy
jego wpływ na otrzymanie poprawnej klasy obrazka.

22. Wnioski końcowe
======
Wnioski płynące z wykonanych przeze mnie badań to przede wszystkim to, że stosowanie zabiegów, które uważane są
za zwiększające jakość klasyfikacji niekoniecznie musi mieć sens. Dlatego warto posiłkować się dodatkowymi badaniami,
które pomagają zrozumieć, w jaki sposób skonstruowana przez nas sieć działa.

23. Bibliografia
======
Podczas tworzenia prezentacji korzystałem głównie z anglojęzycznych artykułów, ale również z podręczników takich,
jak choćby ,,Systemy uczące się'' doktora Pawła Cichosza.

24. Pytania
======
Niestety przez dość mocno ograniczony czas przeznaczony na prezentację pewne tematy zostały omówione dość pobieżnie.
Dlatego chętnie wyjaśnię wszelkie niejasności. Dziękuję Państwu za uwagę.











